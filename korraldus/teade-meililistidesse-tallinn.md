Kodanikke lausjälgimise vastu relvastav krüptopidu jõuab Tallinna

Rahvusraamatukogu kuppelsaalis toimub esmaspäeval kl 17-20 esimest korda Tallinnas krüptopidu, mille käigus õpetatakse linnarahvale, kuidas turvata oma sidekanaleid ja andmekandjaid ajastul, kus eraelu puutumatuse ja sõnumisaladuse rikkumist õigustatakse väitega, et ausal inimesel pole midagi varjata.

Üritus on mõeldud eelkõige neile, kellel on vaja käia ringi tundlike andmetega või kes tahavad olla teadlikud infoühiskonna kodanikud. Iseäranis võiks olla osalemisest tulu praegustele ja tulevastele ajakirjanikele, advokaatidele, raamatupidajatele, arstidele, disaineritele, kirjanikele, kunstnikele, poliitikutele, aktivistidele jne. Mõistagi on oodatud ka need, kes eraisikutena muretsevad oma arvutikasutamise turvalisuse pärast.

Kaasa tuleks võtta sülearvuti ja võimalusel mälupulk. Osalemiseks piisab elementaarsest arvutikasutamise oskusest, eriteadmisi pole vaja!

Üritus toimub praktiliste töötubade vormis, mis alustavad nõudmisel, läbi võib astuda kogu ürituse vältel. Töötubade jaoks on välja pakutud järgmised teemad:

* Turvaline veebilehitsemine
* Turvaline paroolihaldus ja autentimine
* Turvaline andmete säilitamine, transport ja kustutamine
* ID-kaardi kasutamine sõnumite krüptimisel ja allkirjastamisel
* Vestlus/sõnumid üle krüptitud kanali
* Bittorrenti failijagamise turvaline kasutamine
* Anonüümsuse säilitamine Internetis
* Bitcoinide turvaline säilitamine

Kohapeal allkirjastatakse üksteise PGP-võtmeid ja ilmselt ei ole pääsu ka diskussioonidest e-hääletamisega seotud krüptoküsimustest. Saab proovida spetsiaalselt Eesti kasutajale loodud Estobuntu opsüsteemi, soovijad saavad selle paigaldada püsivaks kasutamiseks arvutisse ja kaasa Estobuntu plaadi.

Üritust viivad läbi sõltumatud vabatahtlikud koos MTÜ Piraadiparteiga. Šnitti võetakse rahvusvahelisest Krüptopeo algatusest, seni on Eestis krüptopidusid korraldatud Tartus. Töötubasid viivad läbi Märt Põder, Martin Metsalu, Otto de Voogd, Silver Meikar ja Gea Kangilaski.
